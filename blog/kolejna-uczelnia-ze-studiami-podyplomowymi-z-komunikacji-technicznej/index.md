---
title: "Kolejna uczelnia ze studiami podyplomowymi z komunikacji technicznej"
authors: mojk
date: "2017-02-06"
tags:
  - "news"
  - "z-kraju"
  - "edukacja"
  - "kariera"
  - "szkolenia"
coverImage: "wsh_logo_podstawowe_rgb.jpg"
---

W zeszłym roku informowaliśmy Was o tym, że warszawska
[Akademia Finansów i Biznesu Vistula](http://www.vistula.edu.pl/) uruchomiła
studia podyplomowe o kierunku
[Komunikacja techniczna](http://www.vistula.edu.pl/pol/page/komunikacja-techniczna).

Pojawiły się wtedy głosy, że takie studia powinny zostać utworzone również w
innych miastach. Niektóre Wasze prośby zostały wysłuchane 😉
[Wyższa Szkoła Handlowa we Wrocławiu](http://www.handlowa.eu/) właśnie
poszerzyła swoją ofertę studiów podyplomowych o kierunek
[Technical Writer - Zarządzanie Dokumentacją Techniczną](http://www.handlowa.eu/1133,technical-writer-opis.html).
Pomimo innej nazwy, są to te same studia, które oferuje warszawska Vistula, więc
teraz możecie wybierać spośród dwóch miast.

Kierunek powstał przy współpracy z naszym portalem,
firmą [MadCap Software](http://www.madcapsoftware.com/) (producentem
oprogramowania do tworzenia dokumentacji) oraz firmą
[Dredar](http://dredar.com/) (świadczącą usługi z zakresu testowania
oprogramowania i komunikacji technicznej).

Studia trwają dwa semestry, a ogólna liczba godzin wynosi 160. Zajęcia
dydaktyczne odbywają się w ramach dwudniowych, weekendowych sesji i prowadzone
są w formie konwersatoriów (wykłady i case study) oraz warsztatów w pracowni
komputerowej,

[Program studiów](http://www.handlowa.eu/1134,technical-writer-program.html)
obejmuje podstawowe zagadnienia dotyczące tworzenia oraz publikowania różnych
typów dokumentacji technicznej, zarządzania projektem i zespołem
dokumentacyjnym, tworzenia strategii publikowania treści oraz technik i narzędzi
wykorzystywanych w zarządzaniu informacją. Studenci zostaną również przygotowani
do uzyskania certyfikatu [ITCQF](http://itcqf.org/) Foundation Level i będą
mieli możliwość (za dodatkową opłatą) podejścia do egzaminu. Studia kończą się
praktycznym projektem związanym z dziedziną studiów, który podlega obronie przed
Komisją Egzaminacyjną.

Obecnie trwa nabór na pierwszą edycję, której rozpoczęcie jest planowane na
marzec 2017. Wszelkie potrzebne informacje dotyczące rekrutacji znajdziecie
[tutaj](http://www.handlowa.eu/1137,technical-writer-rekrutacja.html).

Studia na tym kierunku to bardzo dobra propozycja dla absolwentów filologii
(tłumaczy, nauczycieli języka angielskiego), którzy chcieliby wykorzystać
umiejętności językowe w zastosowaniach technicznych oraz rozpocząć pracę w
sektorach IT i przemysłu. Polecamy je również absolwentom innych kierunków (np.
inżynierskich), którzy chcą nauczyć się jak efektywnie przekazywać skomplikowaną
techniczną wiedzę klientom i użytkownikom końcowym.
