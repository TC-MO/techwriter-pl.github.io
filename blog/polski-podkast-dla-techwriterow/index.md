---
title: "Polski podkast dla techwriterów!"
date: "2019-11-12"
categories: 
  - "news"
  - "z-kraju"
coverImage: "podcast-e1573241469432.jpg"
---

Z nieukrywaną przyjemnością informujemy o istnieniu kolejnego, bardzo wartościowego źródła wiedzy. To wyjątkowy projekt, pierwszy tego typu w Polsce.

[**Tech Writer koduje**](https://techwriterkoduje.pl/) to młoda ale prężnie działająca inicjatywa dwóch naszych dobrych znajomych - Michała Skowrona i Pawła Kowaluka - nie tak dawno jeszcze naszych redakcyjnych kolegów, którzy słowo pisane postanowili zamienić na słowo mówione. Sami twórcy tak opisują swoje dzieło:

> Podcast o technicznej stronie tworzenia dokumentacji w IT. Skupiamy się na tym jak Tech Writer może wpasować się w środowisko programistów pod kątem sposobu pracy i narzędzi. Staramy się też pokazać, że praca Tech Writera może bardzo rozwijać umiejętności techniczne.

Jak widać nie tylko forma jest nowatorska, ale również tematyka podkastu koncentruje się mocno na mocno technicznej stronie naszej profesji. Specjalnie dla czytelników Techwriter.pl, Michał przygotował krótki tekst o genezie powstania projektu i o tym jak funkcjonuje:

> Od dłuższego czasu słucham nałogowo podcastów. Ciągle jestem w ruchu, rzadko kiedy mam okazję usiąść spokojnie i poczytać, dlatego ta forma przekazu jest dla mnie idealna. Jest to sposób na poszerzanie wiedzy, które można wpleść dość łatwo w swój dzień. Poza tym, od dawna mam niespełnione marzenie o pracy w radio. Dlatego idea nagrywania swojego podcasta formowała się w mojej głowie od dłuższego czasu. Ale zanim mogłem zacząć miałem do rozwiązania dwie kwestie - o czym nagrywać i w jakim modelu (monolog, rozmowa, wywiad).
> 
> Rozwiązanie pierwszej kwestii po prostu pojawiło się pewnego dnia w mojej głowie. Od 2012 jestem tech writerem, ale w przeciwieństwie do większości moich kolegów i koleżanek po fachu ciągnie mnie mocno w stronę tej technicznej strony dostarczania dokumentacji - narzędzi, skryptów, automatyzacji i tym podobnych. Stwierdziłem, że to jest dobry temat na podcast, bo będziemy mogli innym tech writerom przybliżyć technologie stojące za dokumentacją. Drugim celem było przebicie się z tech writingiem do świata programistów. Stwierdziłem, że jeśli będziemy mówić o technicznych kwestiach to będzie łatwiej złapać z nimi kontakt i zainteresować ich tematem dokumentacji.
> 
> Druga kwestia okazała się łatwiejsza do rozwiązania od pierwszej. Jednym z moich ulubionych podcastów jest "[Python Bytes](https://pythonbytes.fm/)". Jest on prowadzony przez dwóch panów - Michaela Kennedy'ego i Briana Okkena. Odkąd zacząłem go słuchać, od razu wiedziałem, że chciałbym prowadzić podcast w taki sposób - dwóch ziomków, którzy są zajawieni tym samym rozmawiają sobie swobodnie, ale jednocześnie rzeczowo o tematach, które ich kręcą. Dlatego też, po wymyśleniu tematu zapytałem Pawła czy chciałby odpalić ze mną podcast. Od razu się zgodził co mnie bardzo ucieszyło. I maszyna ruszyła :)
> 
> Do odcinków nie przygotowujemy się szczegółowo. Ustalamy tylko temat i główne obszary, na których chcemy się skupić. Rozmawiamy o rzeczach, które czujemy i które nas ekscytują (jakkolwiek dziwnie to brzmi w odniesieniu do tech writingu). Tematy pojawiają się same. Bazujemy na swojej wiedzy i doświadczeniu, dlatego rozmowa przychodzi nam łatwo. Poza tym, że poruszamy tematy, które nas kręcą to w rzeczywistości lubimy się i dobrze się dogadujemy. Myślę, że to jest klucz do tego, że nagrywanie jest dla nas samą przyjemnością. Co jakiś czas zapraszamy gościa, który lepiej niż my zna się na temacie. Dzięki temu jest jeszcze lepsza zabawa :)
> 
> Jeszcze zagadka. To jak wygląda nasze logo ma swoje uzasadnienie. Obecność kropek i kwadracika koło słowa "koduje" jest świadomą decyzją. Może ktoś z czytelników Techwriter.pl jest w stanie rozszyfrować skąd taki pomysł na logo. Podpowiemy tylko, że pozioma wersja logo powinna bardziej pomóc w ustaleniu odpowiedzi.

Gratulujemy pomysłu i samozaparcia, a także już stworzonych audycji! Z przyjemnością dodajemy Tech Writer koduje do grona naszych partnerów i trzymamy kciuki za dalszy rozwój :)
