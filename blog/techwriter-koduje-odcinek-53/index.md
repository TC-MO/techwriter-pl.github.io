---
title: "Techwriter Koduje - odcinek #53"
authors: agnieszka
date: "2023-05-19"
tags:
  - "dobre-praktyki"
  - "warsztat"
  - "dokumentacja"
  - "podcast"
coverImage: "techwriter_koduje_53.png"
---

Dawno nie zaglądaliśmy na nasz zaprzyjaźniony portal z podcastami związanymi z
dokumentacją, dlatego najwyższa pora, by to zmienić. Zobaczcie poniżej jaki
temat poruszono w najnowszym, 53 odcinku,
[TechWriter Koduje](https://techwriterkoduje.pl/).

<!--truncate-->

#### Kilka słów o portalu

Dla osób, które niezbyt często tu zaglądają lub są z nami po raz pierwszy,
przypomnę główne założenia portalu Tech Writer Koduje oraz przedstawię po krótce
jego twórców.

Tech Writer Koduje to w głównej mierze podcast o technicznej stronie tworzenia
dokumentacji w IT. Jego celem jest pokazanie, że technical writer może wpasować
się w środowisko programistów, zarówno pod kątem sposobu pracy, jak i używanych
technologii, narzędzi i rozwiązań. Twórcy podcastu starają się też przedstawić
pracę tech writera jako zawód ciekawy i dający duże możliwości rozwoju pod kątem
umiejętności technicznych. Znajdziecie tu nie tylko kilkadziesiąt odcinków
podcastów, ale też działy z artykułami, filmikami, projektami, a także grę,
która pomoże w ćwiczeniu koncentracji.

Autorami portalu są:

- Michał Skowron - *Principal Doc Tools Developera* (full-stack JS developer) w
  Guidewire Software, kocha kodowanie, automatyzację i narzędzia oraz woli
  inteligentne tworzenie dokumentacji od tradycyjnego pisania.
- Paweł Kowaluk - jest związany z branżą IT od 2008 roku, obecnie pełni
  stanowisko _Principal Doc Tools Developera_ (full-stack JS developer) w
  Guidewire Software.

#### Odcinek #53

Tematem przewodnim odcinka jest ContentOps, który jest sposobem na ciągłe
dostarczanie (continuous delivery) i ciągłe usprawnianie (continuous
improvement) dokumentacji, nad którym pracują różne zespoły, których kompetencje
się przenikają i wzajemnie uzupełniają. Jakie są kluczowe elementy tego cyklu?
Kto bierze w nim udział? Jaki ma wpływ na cały proces i jego uczestników? O tym
i innych kwestiach tego zagadnienia kilka słów poniżej.

Tym razem w podcaście nie pojawiają się goście, ponieważ wśród twórców jest
ekspert od ContentOps czyli Paweł.

Zanim poznamy szczegóły dotyczące tematu, Paweł postanowił wyjaśnić z czego
wywodzi się ContentOps i co on a na celu.

Główne elementy ContentOps to:

- ludzie
- proces,
- narzędzia.

Każdy z elementów został przez Pawła szczegółowo omówiony oraz porównany do
sytuacji, w której organizacje nie korzystają z opcji ContentOps. Przy okazji
szeroko omówiono cały cykl procesu dokumentacji, role jakie biorą udział w jej
tworzeniu, jaki wpływ na całość ma dobór narzędzi, a także co zrobić, gdy pewne
elementy przestają brać udział w procesie.

Na koniec Paweł przedstawił przykład z życia z działalności ContentOps w swojej
organizacji, dzięki czemu słuchacze mogą lepiej zrozumieć obszerną teorię z
wcześniejszego fragmentu rozmowy.

Trzeba zauważyć, że tego typu sposób organizacji działań w zespołach jest
stosunkowo nowy i wciąż ewoluuje, dzięki czemu jest elastyczny i może być
dostosowany do potrzeb.

Jeśli temat Was zainteresował i jesteście ciekawi szczegółów zachęcamy do
odsłuchania odcinka, wystarczy kliknąć w
[ten link](https://techwriterkoduje.pl/blog/2023/4/24/53).

Pragniemy też dodać, że temat ContentOps będzie szeroko omawiany podczas
nadchodzącej już wielkimi krokami krakowskiej
[konferencji soap!](https://soapconf.com/) warto więc sprawdzić jakie
prezentacje szykuje dla Was organizator.
