---
title: "Techwriter szuka pierwszej pracy"
date: "2021-10-22"
categories:
  - "praca"
tags:
  - "edukacja"
  - "kariera"
  - "praca"
  - "studia"
  - "szkolenia"
coverImage: "Untitled-design.png"
---

Studia podyplomowe ukończone, cv zaktualizowane - czas rozejrzeć się za pracą
techwriterki! W poniższym artykule dzielę się doświadczeniami z kilku procesów
rekrutacyjnych, z których jeden, ten najważniejszy, został zwieńczony sukcesem.

Siłą rzeczy cały poniższy opis jest nieco subiektywny ;-) Mam jednak nadzieję,
że da branżowym debiutantom pewne wyobrażenie, czego można się spodziewać
podczas rekrutacji na stanowisko technical writera. No i last but not least -
jest to tekst z dedykacją dla studentów drugiej edycji
[studiów podyplomowych](https://www.vistula.edu.pl/kierunki-studiow/kontynuacja-edukacji/studia-podyplomowe/informatyka/komunikacja-techniczna)
z komunikacji technicznej na Akademii Finansów i Biznesu VIstula.

Pod koniec tekstu, jak to czasem się u mnie zdarza, znajdziecie glosariusz z
wyjaśnieniem pojęć oznaczonych gwiazdką.

Przez większość życia zawodowego pracowałam z branżą IT - tworząc content
(pół)techniczny, amatorsko kodując, prowadząc działania wizerunkowe dla
inżynierów, a także pomagając kobietom zadebiutować w świecie STEM\*. Decyzję o
studiach podyplomowych z komunikacji technicznej podjęłam po kilkuletnim
rozważaniu tej opcji zawodowej, co szczęśliwie zbiegło się z uruchomieniem
pierwszej edycji kierunku na jednej z warszawskich uczelni. Już w ich trakcie
byłam pewna, że jest to praca dla mnie. Zaczęłam więc uważnie przyglądać się
ogłoszeniom. Pierwsze falstarty rekrutacyjne zaliczyłam jeszcze wiosną,
równolegle kończąc projekty zaliczeniowe. Szybko jednak doszłam do wniosku, że
nie ma sensu chwytać siedmiu srok za ogon. Na spokojnie podeszłam do tematu
pracy dopiero wczesną jesienią, kiedy w kieszeni miałam już nie tylko świadectwo
ukończenia studiów podyplomowych, ale także certyfikat
[ITCQF.](https://itcqf.org/) Jeszcze raz uważnie obejrzałam CV, przed nazwiskiem
z dumą dopisałam "certified" i odpowiedziałam na pierwsze oferty.

## Gdzie szukać ofert?

Szukając pracy, warto mieć świadomość, że zawód techwritera wciąż jest odrobinę
niszowy. Z tego powodu notorycznie natrafia się na ogłoszenia, które opisują
zupełnie inne zajęcie ;-) Najczęstsza pomyłka to nazywanie copywritera lub
content writera w firmie technologicznej technical writerem. Ale jest też dobra
strona tej sytuacji - ponieważ świadomość istnienia takiego zawodu dopiero w
Polsce kiełkuje, osoby, które aplikują na stanowiska techwriterskie teraz,
prawdopodobnie `<mode wróżka="on">`zgarną premię za pierwszeństwo`</mode>`.
Pamiętacie, że kilkanaście lat temu nikt aż tak bardzo nie potrzebował
programistów? No właśnie.

Ale ad rem. Od 6 września do 12 października odpowiedziałam łącznie na 13
różnych ogłoszeń. Znalazłam je na:

- linkedIn - 5
- pracuj.pl - 4
- justjoin.it - 2
- stronach firm szukających technoskryby - 2

Gwoli ścisłości: dostałam też jedną ofertę od headhuntera na priv, ale tu
kontakt urwał się szybko i zatrzymałam się przed etapem formalnej rekrutacji,
dlatego nie wliczam jej do puli.

## Czy spełniam wymagania?

Wysyłając CV, nie brałam pod uwagę ofert, w których wymogiem było długie (3 lata
lub więcej) doświadczenie na stanowisku technical writera w projektach
komercyjnych, biegła znajomość jakiegoś języka programowania  i/lub umiejętność
tworzenia dokumentacji do API. Należy jednak od razu podkreślić, że niemal
wszystkie stanowiska wymagały jakiegoś doświadczenia - choćby minimalnego. Tylko
w jednym z ogłoszeń poszukiwano osoby na stanowisko juniorskie i wyraźnie
precyzowano: "Wszystkiego cię nauczymy".

Przyznam, że nie zawsze spełniałam 100% wymagań określonych w ogłoszeniu\*. Nie
przejmowałam się jednak brakiem formalnego doświadczenia, ponieważ uznałam, że
zarówno certyfikat ITCQF, jak i spore portfolio wykonane podczas drugiego
semestru studiów podyplomowych w zupełności mi wystarczą. Tym bardziej, że
dzięki pracom domowym znam składnię Markdowna i podstawy Dity; zrobiłam też
kilka projektów w MadCap Flare, znam co nieco Jirę i Confluence. Fakt, że od
dawna pracowałam już w branży technologicznej, także prawdopodobnie działał na
moją korzyść, nie pozbywałam się więc dotychczasowego doświadczenia z  CV.

Co jeszcze łączy opisane w ofertach stanowiska, poza wymogiem posiadania pewnego
doświadczenia lub portfolio? Przede wszystkim konieczność biegłej znajomości
angielskiego. Bez tego, drogi techwriterze, po prostu nie ruszysz dalej - 99%
dokumentacji jest tworzonych po angielsku. Z tego powodu tłumacze oraz
filologowie mają znakomity atut już na starcie.

## Wszystko zdalnie

Gdzie można znaleźć potencjalnych pracodawców? W przypadku mojej szczęśliwej
trzynastki 4 oferty pochodziły z Warszawy, 3 z Krakowa, jedna z Lublina, jedna z
Wrocławia, jedna z okolic Poznania. Pozostałe nie precyzowały miejsca pracy lub
otwarcie komunikowały, że techwriter będzie pracował wyłącznie zdalnie. Praca
zdalna lub hybrydowa jest w tej branży standardem - firmy pozawarszawskie na
ogół spokojnie reagowały na informację, że na co dzień rezyduję w stolicy. Same
procesy rekrutacyjne także były zdalne - ani razu nie musiałam jechać do żadnego
biura na osobiste spotkanie. Po prostu o umówionej godzinie zdzwanialiśmy się na
Skype, Teamsach lub Zoomie - zawsze z włączoną kamerką, dlatego na wszelki
wypadek przed spotkaniem dbałam o schludny wygląd.

## Jak wygląda sama rekrutacja?

Jak już wspomniałam, zareagowałam łącznie na 13 ofert i był to proces rozłożony
w czasie. Na moje  CV odpowiedziało 6 firm. Żałuję, że pozostałe nie przekazały
jakiegokolwiek feedbacku, ale cóż, bywa. Z szóstki, która zdecydowała się
odezwać, 4 firmy przeprowadziły ze mną pełny lub prawie pełny proces
rekrutacyjny. Jedna z firm, do której aplikowałam na późniejszym etapie,
zatrzymała się na fazie screeningu\* (ponieważ w międzyczasie otrzymałam
propozycję pracy i postanowiłam ją przyjąć), jedna zaś po rozmowie screeningowej
podziękowała mi za dalszy udział.

Branża techwriterska, jak już wcześniej wspomniałam, to wciąż pewna nisza.
Pewnie dlatego nadal jest mała i zgrana, przez co wydaje się niesamowicie
sympatyczna - trochę taka jak branża IT kilkanaście lat temu. Serio-serio - moje
rozmowy z techwriterami to były najprzyjemniejsze rekrutacje, w jakich
kiedykolwiek brałam udział. Każdej rozmowie towarzyszył uśmiech, atmosfera była
wspierająca, a pytania merytoryczne. Nie znaczy to, że prześlizgiwałam się przez
spotkania bezwysiłkowo. Wręcz przeciwnie - trwały minimum godzinę (rekordziści
rozmawiali ze mną przez ponad dwie w ramach jednego spotkania) i oczywiście były
po angielsku. Podczas rozmów sprawdzano moją wiedzę, ale też cechy charakteru,
aby upewnić się, że będę pasowała do zespołu. Upewniano się również, czy
ogarniam podstawy pracy w metodykach zwinnych\*. W trakcie jednej z rozmów
musiałam w ekspresowym tempie wykonać mini zadanie, po trzech pozostałych
dostałam pracę domową. W jednym przypadku musiałam też przesłać portfolio
dotychczasowych projektów. Można więc powiedzieć, że przemaglowano mnie dość
dokładnie - ale też podczas każdej rekrutacji sporo się nauczyłam.

A prace domowe? Za każdym razem były to zadania na myślenie i spostrzegawczość,
choć nie tylko. W jednym przypadku musiałam przepisać fragment istniejącej
dokumentacji, uwzględniając jednak zasady task oriented documentation oraz
wytyczne pewnego styleguide'a\*. W innym - poprawić błędy językowe i pokazać, co
można ulepszyć na załączonym UI\*. W jeszcze innym - napisać możliwie najkrótszą
instrukcję do popularnej dziecięcej gry. W kolejnym - stworzyć diagram ze
ścieżką postępowania dla konkretnej czynności. W jednej z rekrutacji etap pracy
domowej był ostatnim - podczas innej był przepustką do zaproszenia na kolejne
spotkanie. No i oczywista oczywistość - trzeba było wyrobić się z dostarczeniem
zadań w określonym terminie.

A potem trzeba było już tylko czekać.

## Witamy na pokładzie

W połowie października, w odstępie dosłownie dwóch dni, zadzwoniły do mnie dwie
firmy - obie chciały mnie zatrudnić. W obu przypadkach były to firmy, których
nazwy z pewnością słyszeliście przynajmniej kilka razy w życiu. Wskoczyłam od
razu na stanowisko tzw. regulara, z pominięciem juniora. W międzyczasie
dostawałam feedback od pozostałych - musiałam jednak podziękować za dalszy
udział w rekrutacji.

Co teraz? Z pewnością już wkrótce okaże się, że przede mną cały ocean wiedzy do
opanowania. Sama nie wiem, czy bardziej się cieszę, czy boję ;-) Na pewno bardzo
mi zależy na pokazaniu się z jak najlepszej strony. Zaczynam 2 listopada.
Trzymajcie za mnie kciuki.

## Podsumowanie

W ciągu ostatnich miesięcy dostałam od czytelników tej strony kilka wiadomości
na priv, a ich refrenem było: czy w tym zawodzie jest praca? Czy jest
zapotrzebowanie na pisarzy technicznych? Z rosnącej liczby ogłoszeń można
wywnioskować, że jest i będzie raczej rosło niż malało - im więcej powstaje
oprogramowania, tym większa będzie potrzeba tworzenia dokumentacji wysokiej
jakości. Widać to jeszcze wyraźniej, jeśli zerknie się na serwisy ogłoszeniowe
poza Polską. Znam trochę język szwedzki, więc z ciekawością zerkałam na
tamtejszy rynek pracy - ofert pracy dla techwriterów jest tam więcej niż u nas.
Co więcej, zawód dokumentalisty może być punktem wyjścia do dalszych szczebli
kariery - dobrze przygotowuje do roli scrum mastera, managera projektów
dokumentacyjnych czy po prostu project managera w projektach IT.

Rok temu o tej porze byłam jeszcze specjalistką od contentu w firmie
produkującej oprogramowanie. Zainteresowanie techwritingiem mnóstwo zmieniło w
moim życiu. Życzę wam tego samego - i nie poddawajcie się, jeśli pierwsze
rekrutacje będą zniechęcające. Będzie dobrze!

## Bonus, czyli kolejny glosariusz

Nic na to nie poradzę - bardzo lubię pisać glosariusze ;-)

**Confidence gap** - dosłownie “luka w pewności siebie”, czyli sytuacja, w
której kandydat lub kandydatka boi się aplikować na jakieś stanowisko, ponieważ
spełnia tylko część wymogów.
[Liczne badania](https://www.theatlantic.com/magazine/archive/2014/05/the-confidence-gap/359815/)
dowodzą, że problem ten często dotyczy kobiet - mężczyźni przeceniają swoje
umiejętności, kobiety zaś ich nie doceniają, mimo wysokich lub wręcz wyższych
kwalifikacji.

**Metodyki zwinne** - sposób zarządzania projektami, który powstał w branży IT i
zawojował świat. Zakłada dzielenie projektu na etapy, a etapów na jeszcze
mniejsze etapy, w trakcie których na bieżąco (zwinnie) adaptuje się pracę do
potrzeb. Wytwarzany produkt rozwija się w miarę trwania projektu i jest
dostarczany metodą małych kroków. Przykładem metodyki zwinnej jest Scrum.

**Screening** - pierwsza, wstępna rozmowa z przedstawicielem lub
przedstawicielką rekrutującej firmy, mająca na celu określenie, czy kandydat
faktycznie odpowiada wymogom danego stanowiska i można go zaprosić do kolejnych
etapów rekrutacji (np. na rozmowę techniczną).

**STEM** - akronim od angielskich słów Science, Technology, Engineering,
Mathematics.

**Styleguide** - zbiór wszelkich standardów dotyczących pisania, formatowania i
projektowania różnego rodzajów dokumentów w firmie. Największe z firm mają
zwykle własny styleguide, inne korzystają z zasad wypracowanych przez dużych
graczy.

**UI** - skrót od User Interface, czyli po prostu interfejs użytkownika.
