---
title: 'Wyższe koszty uzyskania przychodu dla Technical Writerów?'
authors: mojk
date: '2015-08-04'
tags:
  - 'news'
  - 'z-kraju'
  - 'kariera'
  - 'praca'
coverImage: 'tax-468440_640-e1437310570838.jpg'
---

Technical Writerzy nie są powszechnie uważani za artystów, jednak nie można
zaprzeczyć, że pisanie instrukcji jest pracą twórczą, przynajmniej według nas.
Taka interpretacja daje im potencjalnie możliwość skorzystania z 50% kosztów
uzyskania przychodu, co przekłada się na wyższe zarobki netto. Jakiś czas temu
jeden z naszych czytelników przysłał do nas taki e-mail.

<!--truncate-->

\_Cześć!

Piszę do was z pomysłem na temat. Lab, w którym pracuje zatrudnia ponad 150
osób. Programiści korzystają z dobrodziejstwa wyższych kosztów uzyskania
przychodu, ponieważ nawet najprostszy kod posiada znamiona indywidualności, tym
samym jest traktowany jako utwór w świetle prawa autorskiego. Gdy próbowaliśmy
przekonać management, że podręcznik użytkownika, artykuł na stronie, instrukcja,
stylesheet XSL, skrypt ANT, to także utwory, odbijamy się o ścianę słowa
"procedura", która w ustawie jest wymieniona explicite jako negatywny przykład
utworu. Czy Tech Writerzy w Polsce korzystają z 50% kosztów uzyskania przychodu
przysługującym twórcom?

Pozdrawiam!\_

Trochę nam zeszło zanim zebraliśmy informacje dotyczące tej kwestii, ale lepiej
późno niż później 😉 Zapraszamy do lektury. Jest tego trochę, ale poświęcenie
czasu na zapoznanie się z zebranym przez nas materiałem może się wielu z Was
opłacić.

## Słowem wstępu

W Polsce stosowane są dwie stawki dla kosztów uzyskania przychodu: 20% i 50%.
Jest to kwota, którą odejmujemy od swojego przychodu zanim zaczniemy naliczać
należny podatek. Oczywiście jeżeli odliczymy 50%, to podatek będzie mniejszy, a
kwota netto (czyli to co dostajemy do ręki) wyższa. Możliwość zastosowania tej
wyższej stawki mają wszyscy tzw. "twórcy", czyli osoby które w swojej pracy
tworzą coś niepowtarzalnego. Warunkiem skorzystania z tej możliwości jest
określenie w umowie o pracę jaka część wynagrodzenia dotyczy praw autorskich
(czyli pracy twórczej), a jaka wykonywania obowiązków pracowniczych. Wówczas do
części wynagrodzenia z tytułu praw autorskich mają zastosowanie 50% koszty
uzyskania przychodu, a do pozostałej części wynagrodzenia zwykłe koszty
pracownicze.

## Kto się łapie?

Prawo do stosowania 50% kosztów uzyskania przychodu mają m.in. pracownicy
uczelni wyższych, instytucji naukowych oraz innych placówek naukowo-badawczych.
Takie prawo przysługuje też pracownikom innych zawodów pod warunkiem, że ich
praca ma charakter twórczy. Na przykład informatyk zatrudniony na umowę o pracę
może wykonywać pracę twórczą pisząc programy komputerowe.

## Regulacje prawne

Koszty uzyskania przychodów ustala się zgodnie z przepisem art. 22 ust. 9 pkt 3
ustawy o PIT. Przepis ten stanowi, że koszty uzyskania przychodu określa się w
wysokości 50% z tytułu:

- Korzystania przez twórców z praw autorskich i artystów wykonawców z praw
  pokrewnych, w rozumieniu odrębnych przepisów
- Rozporządzania przez nich tymi prawami

Należy jednak pamiętać, że takie koszty oblicza się od przychodu pomniejszonego
o potrącone przez płatnika w danym miesiącu składki na:

- Ubezpieczenia emerytalne i rentowe
- Ubezpieczenie chorobowe

Składki te określa art. 26 ust. 1 pkt 2 lit. b).

Jak wskazuje przepis art. 22 ust. 9 pkt 3 ustawy o PIT, to czy określony
przychód został osiągnięty z tytułu praw autorskich lub pokrewnych, i to czy
podatnik jest twórcą, czy też artystą wykonawcą ustalane jest na podstawie
odrębnych przepisów, a dokładniej przepisów ustawy z dnia 04 lutego 1994 r. o
prawie autorskim i prawach pokrewnych (t. j. Dz. U. z 2006 r. Nr 90, poz. 631 ze
zm.).

Z treści art. 1 ust. 1 ustawy o prawie autorskim i prawach pokrewnych wynika, że
przedmiotem prawa autorskiego jest każdy przejaw działalności twórczej o
indywidualnym charakterze, który jest ustalony w jakiejkolwiek postaci. Nie ma
tutaj znaczenia wartość, przeznaczenie czy sposób wyrażenia (utwór). Innymi
słowy, 50% koszty uzyskania przychodu można zastosować tylko kiedy podatnik jest
twórcą lub artystą, a jego praca jest niepowtarzalna i spełnia przesłanki utworu
określone w ustawie o prawie autorskim i prawach pokrewnych.

Natomiast z przepisu art. 8 ust. 2 ww. ustawy wynika, iż domniemywa się, że
twórcą jest osoba, której nazwisko w tym charakterze uwidoczniono na
egzemplarzach utworu lub której autorstwo podano do publicznej wiadomości w
jakikolwiek inny sposób w związku z rozpowszechnianiem utworu.

Warto wiedzieć, że organy podatkowe nie są upoważnione do interpretowania ustawy
o prawach autorskich, a tym samym do stwierdzenia, czy dana osoba jest twórcą
lub czy konkretna praca stanowi prawo autorskie lub prawo pokrewne. Uprawnione
do tego jest Ministerstwo Kultury i Dziedzictwa Narodowego Departament Prawny,
ul. Krakowskie Przedmieście 15/17, 00-071 Warszawa.

Podsumowując, żeby można było zastosować 50% koszty uzyskania przychodu, należy
twierdząco odpowiedzieć na poniższe pytania:

- Czy praca wykonywana przez stronę danej umowy jest twórcza (niepowtarzalna, ma
  indywidualny charakter oraz spełnia przesłanki utworu określone w ww. ustawie
  o prawie autorskim i prawach pokrewnych)?
- Czy strona umowy jest twórcą bądź artystą wykonawcą w rozumieniu tej ustawy?

## Limit kosztów

Zgodnie z art. 22 ust. 9a updof, w roku podatkowym łączne 50% koszty uzyskania
przychodów nie mogą przekroczyć 1/2 kwoty, która stanowi górną granicę
pierwszego przedziału skali podatkowej. W świetle tego przepisu, w 2015 r.
roczny limit 50% kosztów uzyskania przychodów wynosi 42.764 zł (1/2 z 85.528
zł). Więcej szczegółów na temat limitów możecie znaleźć
[tutaj](http://www.wskazniki.gofin.pl/8,94,2,koszty-uzyskania-przychodow.html).

## Dokumentacja

Pracodawca musi posiadać stosowne dokumenty, które potwierdzają możliwość
naliczania 50% kosztów uzyskania przychodu. Są to umowa o pracę lub aneks do
umowy, które określają jaka część wynagrodzenia dotyczy wykonywania obowiązków
niezwiązanych z pracą twórczą oraz spis utworów autorskich

## Kiedy to nie działa?

50% kosztów nie można stosować podczas urlopu wypoczynkowego oraz zwolnienia
lekarskiego. Za ten okres pracownik ma wypłacane wynagrodzenie za urlop albo
zasiłek chorobowy.

## Czy dokumentaliści też się łapią?

Teoria teorią, ale czy dokumentaliści mogą rzeczywiście skorzystać z tego
przywileju? Żeby znaleźć odpowiedź na to pytanie, zrobiliśmy rozeznanie tu i
tam, czego owocem są z życia wzięte przykłady przedstawione poniżej. Wszelka
zbieżność imion, nazwisk czy innych danych jest całkowicie przypadkowa.

### Przykład 1

Roman pracuje jako dokumentalista w średniej wielkości firmie informatycznej.
Zatrudniony jest na umowę o pracę na pełen etat. Na początku warto zaznaczyć, że
zanim jego firma zaczęła stosować 50% koszty uzyskania przychodu (nie tylko dla
Technical Writerów, ale w ogóle dla pracowników), zleciła rozeznanie zagadnienia
zewnętrznej firmie zajmującej się doradztwem podatkowym. Dzięki temu wiedziała
jak podzielić wynagrodzenia i jak konstruować umowy, żeby wszystko było zgodne z
prawem.

W systemie opisanym poniżej, Roman pracuje od początku zatrudnienia w firmie (3
lata). Jego wynagrodzenie jest podzielone w następujący sposób:

- **70 %** - honorarium autorskie z tytułu przeniesienia na rzecz firmy
  autorskich praw majątkowych do utworów stworzonych przez pracownika w danym
  miesiącu w ramach określonych obowiązków
- **30 %** - wynagrodzenie za wykonanie innych obowiązków

Do pierwszej części wynagrodzenia (70%) mają zastosowanie 50% koszty uzyskania
przychodu.

Takie proporcje zostały przyjęty na stanowisku jakie zajmuje Roman, czyli
Specjalisty ds. Dokumentacji. Na innych stanowiskach, np. programisty, zdarzają
się inne proporcje, np. 20 % (prawa autorskie) i 80% (reszta).

W umowie jest zapisane, że w ramach obowiązków Roman będzie wykonywał czynności,
w wyniku których powstaną dzieła będące przejawem jego twórczej działalności o
indywidualnym charakterze, spełniające kryteria utworu w rozumieniu art. 1
ustawy z dnia 4 lutego 1994 roku o prawie autorskim i prawach pokrewnych.

Ponadto, w jego umowie istnieje zapis, że 70 % swojego czasu pracy Roman będzie
przeznaczał na tworzenie utworów będących przedmiotem praw autorskich i że ma
obowiązek zawiadomić pracodawcę jeśli będzie inaczej, żeby można było
odpowiednio zmodyfikować wynagrodzenie.

Co miesiąc Roman jest zobowiązany sporządzać oświadczenie odnośnie
przygotowanych w danym miesiącu utworów. Jest to bardzo prosty raport wypełniany
przez stronę w firmowym intranecie, przygotowaną przez jednego z zatrudnionych
firmie programistów. W każdym raporcie Roman musi zrobić następujące rzeczy:

- Podać datę wypełnienia raportu
- Podać miesiąć, za który raport jest wypełniany
- Wypełnić tabelkę - pierwsza kolumna zawiera informację o tym co zostało
  zrobione/poprawione, a druga kolumna zawiera opis zmian. Przykład poniżej.

| Utwór                            | Opis                                                                                |
| -------------------------------- | ----------------------------------------------------------------------------------- |
| Dokument "Product Install Guide" | Stworzenie nowego dokumentu opisującego instalację i wstępną konfigurację Produktu. |
| Dokument "Product Admin Guide"   | Dodanie nowego rozdziału opisującego konfigurację powiadomień.                      |

- Załączyć pliki z utworami, które zostały zaraportowane. Roman załącza projekty
  z programu do tworzenia dokumentacji. W przypadku zmienionych dokumentów,
  Roman wyciąga z SVNa wersję z ostatniego dnia miesiąca, za który wypełnia
  raport. Inną opcją jest załączanie plików diff.

Kiedy raport jet gotowy, osoba zajmująca się administracją generuje dwa PDFy,
które muszą zostać podpisane przez Romana:

- Pierwszy zawiera tabelkę z raportowanymi utworami
- Drugi to standardowe oświadczenie że zaraportowane utwory są autorskie i że
  prawa majątkowe przenoszę na pracodawcę i że pracownik potwierdza to co
  zaraportował)

**Roman ma dwie odczuwalne korzyści z takiego podziału wynagrodzenia i
stosowania większych kosztów:**

- **Ok. 7% więcej "na rękę" niż z normalnego przelicznika brutto - netto.**
- **Roman jest żonaty i ma jedno dziecko. Rozlicza się wspólnie z żoną. 50%
  koszty uzyskania przychodu powodują, że jego rodzina nie przekracza progu
  zarobków określonego dla ulgi na dziecko.**

### Przykład 2

Ryszard pracuje jako dokumentalista w dużej międzynarodowej firmie
informatycznej. Zatrudniony jest na umowę o pracę na pełen etat. Zanim jego
firma zaczęła stosować 50% koszty uzyskania przychodu, skorzystała z usług
zewnętrznej firmy konsultingowej.

W systemie opisanym poniżej, Ryszard pracuje od początku zatrudnienia w firmie
(6 miesięcy). Jego wynagrodzenie jest podzielone w następujący sposób:

- **80 %** - honorarium autorskie z tytułu przeniesienia na rzecz firmy
  autorskich praw majątkowych do utworów stworzonych przez pracownika
- **20 %** - wynagrodzenie za wykonanie innych obowiązków

Do pierwszej części wynagrodzenia (80%) mają zastosowanie 50% koszty uzyskania
przychodu. Powyższe proporcje zmieniają się w miesiącach, w których Ryszard
korzysta z urlopu wypoczynkowego lub zwolnienia lekarskiego.

Takie proporcje zostały przyjęte także na innych stanowiskach, np. programisty
czy architekta systemu.

Żeby skorzystać z 50% kosztów uzyskania przychodu, Ryszard musiał podpisać aneks
do umowy, w którym zostały określone wszystkie warunki.

Co miesiąc Ryszard jest zobowiązany raportować swoją pracę w wewnętrznym
systemie. Polega to na dodaniu próbki wykonanej pracy, opisaniu jej oraz
uzasadnieniu dlaczego jest to praca twórcza o indywidualnym charakterze. Żeby
wysłać raport, Ryszard musi zatwierdzić oświadczenie, że zaraportowana próbka
jest autorska. Następnie raport jest akceptowany przez przełożonego. System
przypomina Ryszardowi o obowiązku wypełnienia raportu oraz wysyła powiadomienia,
np. o akceptacji raportu. W danym miesiącu istnieje możliwość nieraportowania
żadnej pracy twórczej. Wtedy do całości wynagrodzenia mają zastosowanie zwykłe
koszty pracownicze.

### Przykład 3

Na koniec chcemy przytoczyć krótki przykład, którego według nas nie należy
powielać, ponieważ jest to rozwiązanie najmniej przyjazne dla pracownika.

Zofia pracuje jako dokumentalista w dużej międzynarodowej firmie informatycznej.
Zatrudniona jest na umowę o pracę na pełen etat. Zanim jej firma zaczęła
stosować 50% koszty uzyskania przychodu, także skorzystała z usług zewnętrznej
firmy konsultingowej.

Zofia co miesiąc musi raportować swoją pracę w wewnętrznym systemie. Narzędzie
to, uwzględniając wszelkie urlopy wypoczynkowe i zwolnienia lekarskie, wylicza
do jakiej części wynagrodzenia w danym miesiącu można zastosować 50% koszty
uzyskania przychodu (maksymalnie 50% wynagrodzenia).

Zofia otrzymuje wynagrodzenie, od którego w całości zostają potrącone zwykłe
koszty pracownicze. Raz w roku od działu finansów, dostaje ona swego rodzaju
suplement na podstawie którego rozliczając swój PIT może żądać zwrotu
nadpłaconego podatku od urzędu skarbowego.

## Wniosek

Jak widać 50% koszty uzyskania przychodu można z powodzeniem stosować na
stanowisku Technical Writera. Wszelkie tłumaczenia, że nie da się tego zrobić
wydają się być zwykłym przejawem braku dobrej woli. Skoro taki system udało się
wdrożyć w innych małych i dużych firmach, to z całą pewnością nie ma większych
przeszkód, żeby go wprowadzić w Waszej firmie. Nie poddawajcie się 😊
